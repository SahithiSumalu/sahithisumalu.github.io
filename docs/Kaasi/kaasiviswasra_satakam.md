---
sidebar_position: 1
title: కాశి విశ్వేశ శతకము

---
డుంఢి గణపతి ప్రార్థన.

 కాశి విశ్వేశు గూర్చిన ఘన చరిత్ర 
అన్నపూర్ణమ్మ గౌరమ్మ అమలకథలు
వ్రాయు సంకల్పమందిన పర్వమందు
ముందు “డుంఢి గణపతి” కి మ్రొక్కుకొనెద.

ఆది దేవుడు విష్ణుడాయజుడె యైన
కార్య సాఫల్యముంగల్గు కరుణకొఱకు
భక్తి  “డుంఢి గణపతి” ని శక్తికొలది
పూజనేతురు జ్ఞానులై ముదముతోడ.

మున్ను గణపతింబూజింప వెన్నుగాచి
విఘ్నతతులెల్ల డుల్చుచు వింతగాను
సర్వశ్రేయాలు విజయాలు సాజమనుచు
వచ్చి చేరును మనయింట వరుసగట్టి..

 మకుటము.  కాశి విశ్వేశ! పాహిమాం! కామితార్థ!..8.06.23. 

1.పావనంబైన కాశికా పట్టణాన!
  జీవనంబది సుకృతము జీవికిలను
  అట్టి భాగ్యమ్ము మాకిడు మమరవినుత
  కాశి విశ్వేశ! పాహిమాం! కామితార్థ!

2.జనన మరణాలు మాకిల చక్రమగుచు
  తిరుగుచుండును కర్మలు తరుగవెపుడు
  కర్మ బంధాలు తెగటార్చి కావుమీశ!.....         కాశి..

3.తెలిసి కొన్నింటి మరికొన్ని తెలియకేను 
  పాప కర్మలు జేసితి పరమపురుష!
  వాని నన్నింటి వేవేగ పరిహరించు....           కాశి..
   
4.భూతి నిచ్చెడు సర్వజ్ఞ! భూతనాథ!
  అఘము డుల్చెడు సర్వేశ! ఆర్తినాశ!
  అనుమతింపుము మముగావ నహరహమ్ము. కాశి.

5.నాదు డెందంబు గుడిజేసి నమకచమక
  స్తోత్రముల్ సల్పుచుండెద సుందరేశ!
  నిత్య మభిషేచనంబుల నిష్ఠగొల్తు....            కాశి.

6.వేదములు వ్రాసి విజ్ఞాన వేత్తయైన
  వ్యాసుడలనాడు గర్వించ భంగపఱచి
  సహన గుణమును నేర్పిన సాంబమూర్తి!...    కాశి.

7. ఒక్క మారేడు, సరిగంగ చుక్కతప్ప
  భోగములతోడి సేవలు యోగగతులు
  కోరవెన్నడు భూతేశ! మారహంత!...           కాశి.

8.భక్త సులభుడవౌచు నే వరమునైన
   రక్కసులకేని ముదమార నక్కజముగ
   నిచ్చి యాశీస్సులందింతు వీశ్వరయ్య!...... కాశి.

9.సర్వసేనాధిపత్యంపు సమరమందు
  న్యాయ నిర్ణాయకత్వంపు నయముజూపి
  మాత పితరుల సేవయే మాన్యమనిన........కాశి.

10.నిన్ను ధ్యానించు రాముండు, నిర్మలాత్మ,
    నీవు రాముని మనమున నిల్పుకొందు
   వదియె  “ శివరామ తత్త్వమౌ” ఆదిదేవ!....కాశి.

11.ద్వాదశాఖ్యాత లింగాల వరుసలోన 
  వాసిగాంచిన పురమది కాశి యనగ
  ముక్తి నిలయము జీవికపూర్వ వరము. ....కాశి.

12.శైవ సంస్కృతి కారాధ్య స్థలము కాశి
   ఆలయంబిట నిల్పె ‘‘నహల్యబాయి” 
   పూర్వజన్మల పుణ్యంపు ప్రోదిగాగ...........కాశి.

13.అంతు లేనట్టి లింగమై యవతరించి
    మూలమెరుగు పరీక్షను శూలపాణి!
    విష్ణువున కజునకు నీయ విఫలమందె.   కాశి.

14.అంతు లేనట్టి శివలింగ మంతు దెలియ
    నీరజాక్షుండు కనలేని నిజము బలికె
    బ్రహ్మ మాత్ర మసత్యమ్ము బలికినాడు.   కాశి.

15.దాన కోపించి బ్రహ్మకు తలను నరికి
    పూజకర్హత నీవింక పొ్ందవనెను.
    మురళినాథుండు పూజలు పొందుచుండె. కాశి.

    16.వారణాశికి ప్రభువైన వామదేవ!
    పంచక్రోశాల రహదారి పాలకుండ!
    ఆర్త రక్షక! దురితారి! యాదిదేవ!...          కాశి.

17.గోవులాగ్రహింపవు, గ్రద్దగుంపులేదు
   శవము శివమౌను, చెడ్డ వాసనయురాదు
   ఇద్ది నీ మహిమో పరమేశ! ఈశ!..           కాశి.

18.పుష్పముల్ సుగంధములీవు, ముక్తిజెందు
    పంచ క్రోశాల లోపలి ప్రాణి యాత్మ
   చెవికి తారక మంత్రంబు చేరు కతన.        కాశి.

19.‘‘దాతరు కవురు” ఆలయ పూత కొఱకు
    స్వర్ణమందించె నొక టన్ను వాసి గలుగ
    నీదు ప్రేరణే కతమౌను నీలకంఠ! ...       కాశి.

20.‘‘ రఘుజి భోంస్లె ’’ యన్ భక్తుండు రజితమిడెను
    ‘‘ రాణ” యనువాడు నంది విగ్రహము నిచ్చె
     భక్తి తత్త్వంబు త్యాగంబు పరమవరము... కాశి.

21.కాశిలోపల శవమైన కాయమునకు
   దక్షిణపు వైపు కర్ణంబు తరచిజూడ
   పైకి మాత్రమె యుండునన్ వాసిగలదు.  కాశి.

22.‘‘రామకృష్ణ పరమహంస’’ రక్తిదనర
     జీవి చెవిలోన రామంబు జేర్చుశివుని
    కంటి నేనంచు బల్కెను ఘనముగాను. కాశి.

23.జీవి కాశిని సద్భక్తి చేరినంత
    చిత్రగుప్తుని లెక్కలు చెరిగిపోయి
   కాలభైరవు పరమయి హేలవీగు.        కాశి.

24.కాశిలోపల జేయు దుష్కార్యములను
     పుణ్యకార్యాలు ద్విగుణంపు గుణ్యమగును
     అన్య మనమున నైనను అఘములేక
     శంభు పాదాలు పట్టుట సౌఖ్యదమ్ము.        కాశి.

25.పాప ప్రక్షాళనము జేయు భర్గు డిచట
    అన్న పానీయముల జూచు నన్నపూర్ణ
    కన్న ప్రేమను జూపించి కాచు గౌరి. ..         కాశి.

26.తండ్రి దక్షుడు పార్వతిన్ దలచకున్న
    మనసు నిలువక చని యవమానపడిన
    భార్య కై మహోగ్రుడవైన పార్వతీశ!..           కాశి.

27.లోక కల్యాణమునకునై సాకులేక
    గరళమంతయు మ్రింగిన ఘనుడవీవు
    అంబ మాంగల్య బలమును నరసినట్టి.        కాశి.

28.కంఠమందున గరళంబు కదలకుండ
    ఉంచి లోకాలు కాపాడు ఉన్నతుండ
    సర్వమంగళ హృదయేశ! శంకరుండ!..        కాశి.

29.అర్ధ ముకుళిత నేత్రాల అందమొదవు
    తపము సేతువు సతతంబు తన్మయుండ
    ఏమి యాశింతువయ్య? నిష్కామి వగుచు. కాశి.

30.మనసు చాంచల్య మందగ ‘‘మారు” జంపి
    కారణముదెల్ప ‘‘రతి” కిని కరుణజూపి
    భూత పతివైన నీకిల మ్రొక్కులిడుదు.       కాశి.

31.ఆ భగీరధు ప్రార్ధనల్ ఆదరించి
    శిరముపై సుర గంగను జేర్చుకొనిన
    పరమ పావన మూర్తి  శ్రీ పార్వతీశ!..        కాశి.

32.నీదు నాట్య విన్యాసాల నియతి వలన
     ఆది శబ్దా ‘‘ లయివుణు”  లు హైందవులకు
    సంస్కృతంబున మూలమై శాస్త్రమయ్యె.            కాశి.

33.అర్ధనారీశు తత్త్వంబు హర్షణీయ
    మమల ప్రేమకు స్థానమై యందగించు
    నంచు చూపించును మహేశ! యమరవినుత!    కాశి

34.‘‘అన్న” మనునది ‘‘మాయ” ని హరుడు పలుక
      అట్టి మాటకు కోపించి యంబ వెడలె
     కాశి జనులెల్ల క్షుద్బాధ కంపమంద.              కాశి.

35.అన్నపూర్ణమ్మ చెంతకు నాదరాన
     నేగు నిత్యంబు భిక్షకై ఈశ్వరుండు
    భక్త వరదుండు శ్రీ కాశి వాసుడతడు.               కాశి.

36.రాత్రి సమయాన గంగ హారతిని జూడ
     జన్మ జన్మల పాపాలు సమసిపోయి
    సార్ధకంబగు పుట్టుక జగతి లోన.                  కాశి.

37.దీపకాంతులు జ్ఞాన ప్రతీకలగును
     మౌఢ్య దుర్భావ తిమిరాలు మాసిపోవు
    జ్ఞాన మార్గంబె ముక్తి సోపానమగును.            కాశి.

38.మంగళాదేవి ఇచ్చోట మాన్యమూర్తి
    సర్వ మంగళ రూపంబు శక్తిరూపి
    కామితంబులు దీర్చెడు కల్పవల్లి!                 కాశి.

39.‘‘బిందుమాధవు ’’డిచ్చట ప్రేమమూర్తి 
     శ్రేష్ఠ మణికర్ణికా కుండ సృష్టి కర్త
     సర్వ దేవతా వందిత చక్రవర్తి.                     కాశి
40.శక్తి పీఠాన శోభిల్లు శర్వురాణి
     కాశిలో విశాలాక్షియై వాసిగాంచె
    ద్వివిధ శిల్పాల తేజమై స్థిరముగాను.        కాశి.

41.సకల లోకాల జీవులు సౌఖ్యమంద
    మాతృ ప్రేమను జూపగ మమతపంచ
    రమణి భవునిరాణి యె ‘‘విశాలాక్షి’’యయ్యె.  కాశి.

42.కాశిలో నవరాత్రి సత్కార్యచరణ
     జన్మరాహిత్య హేతువై చనును యనిన
    ఇచటనే పుట్టి పోయిన నెంత ఫలమొ?.       కాశి.

43.భావి కాలాన ప్రళయముల్ ప్రజ్వలింప
    నాశమై తీరు సర్వంబు కాశి తప్ప
    దాని ప్రాశస్త్య మట్టిది ధరణియందు.           కాశి.

44.నదుల లోపల నత్యంత నతులనందు
     నదియె గంగమ్మ ప్రత్యేక నడకతోడ
     ఉత్తరమునకు బయనించు నురకలెత్తి.      కాశి,

45.శివుని జూటాన సుడులతో చిక్కుకొన్న
     గొప్ప పావిత్ర్య మందించి మెప్పువడసె
     పాప హారిణి యను పేరు ప్రథితమయ్యె.      కాశి.

46.నాడు నేడని లేకయే కాడుకాలు
     సర్వకాలము లందును,శవము వెంట 
    శవము ‘‘మణికర్ణికా” ఘాటు, శివమెయచట. కాశి.

47.శ్వాస ఉన్నంత కాలము శంభు పాద
    సేవ, దాన ధర్మాంచిత చింతనంబు
    కలిగియుండుట శ్రేయంబు కలియుగాన.       కాశి.
48.మాత వారాహి రక్షణన్ మాన్య కాశి
     వాసులెల్లరు ధన్యులై వాసిగనిరి
     అట్టి భూమిని జన్మింప నమిత వరము.        కాశి.

49.సత్య ధర్మాల కొఱకునై సతినిసుతుని
    రాజ్య భోగాలు త్యజియించు రమ్యగుణుడు
    చంద్ర వంశంపు ఘన హరిశ్చంద్ర ప్రభువు.      కాశి.

50.కాశి గంగను రామేశు కడకుదెచ్చి
     శివున కభిషేక మొనరించి చిత్తమలర
     అచటి యిసుకను గంగలో నార్షమంత్ర
     పూతముగ గల్ప యాత్ర సంపూర్ణమగును.    కాశి.

51.సంస్కృతంబున చర్చల సారమంద
    పరమ పండితు లున్నట్టి వారణాశి
    యందె తేల్తురు నిగ్గును నమిత నిష్ఠ.           కాశి.

52.కాశి సంస్కృత పీఠమ్ము వాసిగాంచె
    సర్వ విద్యలు బొధించు శారదాంబ
   మారు రూపంబు లిచ్చట మసలుకతన.        కాశి.

53.శంకరాచార్య రూపివై సారహీన
     సంసరణమే యిదంచును సంస్కృతమున
    ఆ ‘‘డుకృఞ్ కరణే” సూత్ర మల్లినావు.         కాశి

54.కటిక దారిద్ర్యమందున కాంతయోర్తు
     ఆమలక దానమీయగ నార్తిజెంది
    ‘‘ కనకధారా స్తవమ్ము” న గాచినావు.              కాశి

55.అమ్మ పూజకై స్నానంబు నాచరింప
     ప్రేమ నాపగ నింటికి  బిల్చినావు 
    అమ్మ కష్టంబు గ్రహియించు నాదిపురుష!     కాశి. 

56.సంతస మరమోడ్పు కనుల చింతలేక
      చిన్ని నవ్వులు చిందించు చిద్విలాస
      భాసమానత నుండు నీ భావమేమి?         కాశి.

57.మనసుతో జూచి ప్రాణుల మంచి చెడులు
     తీర్చుచుందువు తీరుగా ధిషణతోడ
     మౌన ముద్రను దాల్చిన మాననీయ!        కాశి.

58.బూది స్నానాలు, భుజగాల భూషణాలు
    నొసటి మంటల తిలకాలు నుఱగలెగయు
    గంగ పొంగుల నీ రూపు గౌరినాథ!
    పొగడ నేపాటి వాడ! నే పొన్నెకంటి.           కాశి.

59.పార్వతీ దేవి తపియించి భక్తి తడిసి
    నిన్నె కోరెను వరునిగా నీలకంఠ!
    ఏమి మాయను పన్నితో ఈశ్వరయ్య!        కాశి.

60.వరుడు నచ్చగ కావలె వైభవాలు
     అందచందాలు, వంశంపు టధిక స్థితులు
    బంధు బలగాలు, ప్రేమ సంబంధములును
    అమ్మ కేలాగు నచ్చితో అసటు నిజము
    చెప్పు మయ్యరో భువనేశ! చిద్విలాస!        కాశి

61.అవతరించె నల్దిశలను నాది శక్తి
    శక్తి పీఠాల పేరున ప్రశస్తినంది
    వారణాశిన్ ‘‘ విశాలగ” వాసిగాంచె.             కాశి

62.దక్షిణంబున బహుళాక్షి, తనరె పశ్చి
    మమున మీనాక్షి, కంచి కామాక్షి యనగ
    భక్తులంగావ ప్రభవించె శక్తి తాను.             కాశి

63.ఆది శక్తియె సతతంబు హర్షదాయి
     ఆది శక్తియె జీవికి నమిత శక్తి
     ఆది శక్తియె ముక్తికి వేదికగును.                  కాశి

64.స్వయముగా విశాలాక్షియె వరలె నిచట
    ప్రథమముగ, శంకరాచార్య వర్యుడామె
    నమిత భక్తి మరల స్థాపనమ్ము జేసె
    రెండు రూపాలు దర్శింప పండువగును.         కాశి

65.కాశికా పురి రక్షింప కదలి రేయి
     తెల్ల వారకె ‘‘ వారాహి” తిరిగి వచ్చు
     భక్త తతి నుండి పూజల బడయు కోఱకు.      కాశి


66.కోరగ వసిష్ఠ సన్ముని భూరి కరుణ
    వెలసె ‘‘ కేదార ఘాటు” న విశ్వనాథు
    డవని ‘‘ కేదార లింగమై’’ యద్భుతముగ.      కాశి.

67.సప్త రుషులకు మారుగా స్వామిచెంత
     అభిషేచనం జేయ నా యయ్యవార్లు
     సప్త సంఖ్య హారతు లీయ సర్వ శుభము.    కాశి

68.సకల లోక నాయకుని సంస్పర్శనంబు
    దర్శనంబున నర జన్మ ధన్యమగును
    అందు కాశి వాసుని స్పర్శనంద శుభము.    కాశి

69.పరమ భక్తుల , మౌనుల, మహిత వరుల
    దర్శనముజేయ పుణ్యంబు తనరుచుండు
   ఈశు పాదాలు స్పృశియింప నెంత ఫలమొ?.  కాశి

70.‘‘ బిందుమాధవ్” ను నిర్మించె భృగువు మౌని
      గంగ, యమున, సరస్వతీ, సంగమమున
      ధూపపాపయు, కిరణను నాపగలిట
     పంచగంగ ఘాటై వెలసె నంచితముగ.        కాశి

71.గవ్వలమ్మ రెండవ పేరు కౌడిదేవి
    శివుని చెల్లిగ ప్రఖ్యాతి చెందె నీమె
    ఐదు గవ్వలామెకు భక్తి నందజేయ
    సరిగ మనకౌను నొకటి ప్రసాదముగ.         కాశి

72.కౌడిమాత దర్శనమది కాకయున్న
     యాత్ర సఫలము కాదని యనెను భవుడు
    కాన భక్తులు భక్తిమై కనగ వలయు.          కాశి

73.భరత దేశాన నదులెన్ని పారుచున్న
     తూర్పు పడమర దిక్కులై దుముకుచుండు
     కాశి మున్నగు ప్రాంతాల గంగ యొకటె
     ఉత్తరపు వాహినై పారు ఉరకలెత్తి.            కాశి

74.శివుని స్థానంబు ఉత్తర శిఖరమగుట
     గంగ పొంగును ఉత్తర గామి యగుచు
     భర్తృపాదాలు కడుగంగ పావనముగ.        కాశి

75.శూలి శూలాగ్రమందున శోభనంది
     పంచగంగలు వరుణాశి ప్రముఖనదులు
     కలసియుండిన క్షేత్రమే కాశియగును.      కాశి

76.చిన్ని బాలుడు చేతితో క్రీడగా చేతితోడ
     లీల భూమి త్రవ్విన నందు లింగముండు
    పాలకేడ్వ నా శబ్దంబు పరమ శివము.       కాశి

77.శివ మయంబును, కాశి కేశవము గూడ
     కేశవుండును పరమ సర్వేశుడొకడె
     భేద భావాలు మతత్త్వ ఖేదమేల?
     భక్తి యొక్కటె చాలు నెవ్వారికైన.            కాశి.

78.మహ్మదీయ ప్రభువులు దుర్మదముతోడ
     కొందరేనాటి నుండియో క్రోధమునను
     పగనుబట్టిన త్రాచులై పజ్జనుండి
     కాటువేసిరి సిరితూగు కాశినపుడు.           కాశి

79.కాశివాసులు తినినట్టి గరళమంత
    దివ్య సుధయౌచు వారికి దీప్తినిచ్చె
    నిత్య స్నానంబు గంగలో నియతిజేసి
   గరళకంఠుని దర్శింప క్రమముతోడ.             కాశి

80.భక్తి లేని మతముల  దుర్భావనాళి
     శివము లేనట్టి కాయాల సమముగాదె?
     భక్తి యొక్కటె సన్మార్గ ప్రదము సుమ్ము.    కాశి

81.దండపాణికి తోడుగా నుండు రెండు
    శక్తులే ‘‘విభ్రమంబును, సంభ్రమంబు’’
    విభ్రమము గూర్చి దుష్టుల వెడలగొట్టు
    లేదు కాశి నుండగ రాత లేదటంచు.          కాశి

82.మూడు లోకాలలో వెల్గి ముచ్చటలర
    మూడు కన్నులు గల్గి యపూర్వ యోగ
    భిక్షను ప్రసాదించు నో భిక్షకుండ!             కాశి

83.విష్ణు హృస్థాన జనితము విమల శైల
     సంప్రదాయాన్విత పురము సకలలోక
    దేవతా పద సంస్పర్శ దివ్య కాశి.             కాశి

84.ఈశ్వరుండొక నాడు నందీశు తోడ
     నీ వెవరన్న,తలవంచి నీవె నేను
     నేనుగా లేనుగా అంత నీవె యనెను.       కాశి

85. నంది తాత్త్విక బుద్ఢి కానంద పడుచు
       ఎచ్చటైన నుండు శివున కెదురుగాను
       నీకె యర్హత కలదంచు నిర్ణయించె.              కాశి

86. నంది యద్వైత భావమే నరులుగూడ
      పాటి సేసిన పరమాత్మ పరవశించి
     తాను సన్నిధి కల్పించి స్థానమిడును.            కాశి

87. దక్షిణామూర్తి లక్ష్యంబు ధ్యాన ముద్ర
      శాంతి సౌభాగ్యదంబైన సహన శక్తి
      మౌనమొక్కటె మానవు మహితు జేయు.       కాశి

88.ధ్యాన మండపమున స్వామి తనరుచుండు
     దక్షిణపు కుడ్యమందున ధ్యాని యగుచు
    భక్తులెల్లరి మనములు పరవశింప.               కాశి

89. ‘‘ జైత్పురా హళే’’ ప్రాంతాన సాలుకొక్క
      మారు దర్శనంబిచ్చెడు మహిత మూర్తి
       లీల ‘‘ కర్కోట నాగేశ లింగముండె.             కాశి

90.నాగ పంచిమి రోజున భోగమగును
     అచటి నాగేశు పూజులు హ్లాదమగును
     శ్రద్ధ నిర్మించె వర పతంజలి మహర్షి.             కాశి

91.నాగకుండమునుండి పన్నగపు లోక
    మునకు దారి కలదట, యపూర్వముగను
    కాశి వైశిష్ఠ్యమంతయు కానగలమె?              కాశి

92.కాశిలో గంగ స్నానాల ఘట్టమునకు
     ముందు మున్గియు సంకల్ప పుణ్య కర్మ
     ఆచమనమును జేయుచు నంజలించి.         కాశి

93.పుణ్య నదులందు మునగక పూర్వమందె
    స్నాన పానాలు పూర్తిగా సలుప వలయు
   శుచియు శుభ్రత మనకెప్డు శోభగూర్చు.           కాశి

94.దివ్యు లా ‘‘మణికర్ణికన్”  తీర్థమాడు
     దు రట, అపరాహ్ణ వేళ సంతోషమొదవ
     అందుచే నది ప్రఖ్యాతి నందుకొనియె.             కాశి

95.కలుష హారిణి గంగకు కనులపంట
     గాగ హారతులిత్తురు గంటలేడు
     నుండి, స్తోత్రముల్ పాడి వినోదమిడుచు.         కాశి

96.హారతుల్గాంచి భక్తి విహారులగుచు
     ఘాటు లర్వది నాల్గును గాంచుకొఱకు
     బోటులందున విహరింత్రు పుణ్యజనులు.        కాశి

97.గంగ హారతులిడునట్టి కాలమందె
    వనిత లిడుదురు దీపాలు వరుసగట్టి
   జ్ఞాన దీప్తులు తమకిల కలుగు కొఱకు.            కాశి.

98.నన్ను నా బంధు గణములన్ సన్నుతాంగ
    కరుణ నవరాత్రి దివసముల్ కాశిలోన
    సుఖమునుండెడు రీతిని జూచుచుండి
    నీదు దర్శనమిచ్చిన నీలకంఠ!
    జన్మ జన్మల మరువను చంద్రభూష!.           కాశి

99.అమ్మ అన్నపూర్ణమ్మ మా యనుగు తల్లి
    జగము జీవుల క్షుత్తును సమయజేసి
    సంతసంబును, సంతృప్తి, జ్ఞాన భిక్ష
    నిడెడు కల్యాణి! మ్రొక్కెద నీప్సితముగ.        కాశి

100.శక్తి పీఠంపు స్థానమై సర్వమంగ
      ళ యను పేరు సార్థకముగ లలితకలిత
      పరమ కరుణాంత రంగవై వరలుచున్న 
      శ్రీ విశాలాక్షికి నతులు జేతు నెపుడు.        కాశి.

101.కాశిలో నడుగులిడగ కరుణజూచి
      తేటగీతుల నుతులను తేనెలొలుక
      వ్రాయ నూతమిడు భవుడా భక్త సులభు
      పాదముల జేర్తు ‘‘ శతకంబు” భక్తిదనర.           కాశి

102.అంకితంబిత్తు శతకంబు నంజలించి
      స్తోత్రముల్ జేతు నిరతంబు శుభములీయ
      మంగళారతులిత్తును మహితునకును.            కాశి
103.వాసిగల్గిన కాశిలో వరముగాగ
      నాదు మనమున ప్రేరణల్ పాదుకొల్పి
      ‘‘ కాశి విశ్వేశు శతకాన’’ కమ్మనైన
      కథలు వ్రాయించుకొన్నట్టి జ్ఞానమూర్తి.            కాశి

104.ఎన్ని మారులు దర్శించి ,యెన్నిమార్లు
      తాకి జోతలిడిన గాని తగిన తృప్తి
      నీయవు, పరమ భక్తాళి నేత్రములకు
      భక్తి పారవశ్యంబో? నీ ప్రణవ రూపొ?.            కాశి

105.చూచినట్లుండవన్నియు చూతువెపుడు
      వినినయట్లుండవన్నియు వినెదవెపుడు
      సర్వ పాప పుణ్యాలకు సాక్షివీవె
      నిన్ను మించిన నటులేరి? నిగమవినుత!      కాశి

106.పంచ క్రోశాల పరిథిని వాసముండి
      భక్తి భావాల మనమది పండిపోయి
      భర్గు నిరతంబు ధ్యానించు పావనుండు
      కాలు మహిషుని గంటలు కనడు వినడు.      కాశి

107.మాతృ గర్భాన జీవులు మనిన యట్లు
      ఫలము లభియించునందురు పండితాళి
      జీవనముజేయ కాశిలో చేరు భవుని.          కాశి

108.అన్నదానంపు సత్రాల నాదరాన
      కాశిలో నుంచి భక్తుల కడుపునింపి
      అన్నపూర్ణమ్మ హర్షించు ననవరతము.       కాశి.

      పరమేశ్వరార్పణమస్తు! మంగళమ్ మహత్!!
