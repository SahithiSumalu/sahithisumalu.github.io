---
sidebar_position: 1
title: శ్రీరామ శతకము
---
**కరుణ జూడుమ శ్రీరామ పరమపురుష!**మకుటంతో
                            శ్రీరామ శతకము...పొన్నెకంటి.

1.శ్రీకరంబైన శ్రీరాము, చిత్తమందు
    సరసభక్తిని  గొల్చుచు సంతసింతు
   ధరణి నీసేవ సంసార తరణి మాకు
   కరుణజూడుమ శ్రీరామ పరమపురుష!

2.రామనామంబె మదినిండ రమ్యమనుచు
   పానమునుజేతు చేయింతు పరులచేత 
   మూర్తిగొన్నట్టి ధర్మైక మోహనాంగ
   కరుణ జూడుమ శ్రీరామ పరమపురుష!

3.భువిని నీజన్మ మాకిల పుణ్యఫలము
   రాక్షసాంతక సాకేత రామచంద్ర! 
   దుష్టసంహార!మధ్వరీ!దురితదూర!
   కరుణ జూడుమ శ్రీరామ పరమపురుష!

4.తండ్రియానతి తలదాల్చ ధర్మమనుచు
   చేసి చూపితివార్య! నీచేవ దనర
   నీకు నీవెగా సాటిల నీలవర్ణ!
   కరుణ జూడుమ శ్రీరామ పరమపురుష!

5.తల్లినోదార్చి ధర్మంపు దారి జూపి
    తండ్రి మాట శిరముదాల్చి తరలినావు
    సీతయును లక్ష్మణునితోడ చింతలేక
    కరుణ జూడుమ శ్రీరామ పరమపురుష!

6.ఘనత నీలోన గ్రహియించి కౌశికుండు
   యాగరక్షణజేయ మర్యాద తోడ
   తోడుకొనిపోయి యడవుల తోడుపొందె
   కరుణ జూడుమ శ్రీరామ పరమపురుష!

7.అన్నదమ్ముల యనురాగమవనియందు
   చూచి మీలోన పొంగెద సుందరాంగ!
   మాకు నిడుమయ్య సద్భావ మమతలెపుడు
   కరుణ జూడుమ శ్రీరామ పరమపురుష!

8.వనములోనను నీదివ్య పాదమూన
   మునులుకష్టాలు దొలగి పుణ్యులైరి
   శిష్టరక్షక!నీకెప్డు చేతునతులు
   కరుణ జూడుమ శ్రీరామ పరమపురుష!

9.తాటకను జంప సత్వర ధర్మమనగ
   గురువునాజ్ఞను బాటించు తెరువుజూపు
   ఉత్తమోత్తమ శిష్య!రఘూత్తముండ!
   కరుణ జూడుమ శ్రీరామ పరమపురుష!

10.వల్కలంబుల ధరియించి వనములందు
     విల్లు పట్టిన లోకైక వీరవరుడ!
     ఆర్త రక్షణె కర్తవ్య మనగదలతు
     కరుణ జూడుమ శ్రీరామ పరమపురుష!

11.లక్ష్మణస్వామి తనకున్న లక్ష్యమందు
     కంటకంబుల దొలగించి కదలుచుండ
     ముద్దుతమ్ముని జూచుచు మురియుచుండు
     కరుణ జూడుమ శ్రీరామ పరమపురుష!

12.హంసతూలికా తల్పాన నతివతోడ
     అంతిపురమున శయనించు నాశ వదలి
     తాతయాజ్ఞను పాటించు ధన్యతముడ
     కరుణ జూడుమ శ్రీరామ పరమపురుష!

13.సంతసించిరి నీవటు సాగ వనికి
      కైక, కౌశిక మునులెల్ల కచ్చితముగ
      వసుధ నిన్నెఱిగినవారు వారెగనుక
      కరుణ జూడుమ శ్రీరామ పరమపురుష!

14.కనగ నినుబాసయోధ్యయె వనముగాదె?
      నీవు దిరుగ వనమయోధ్య నిజముతండ్రి
      స్వామి నీవున్న దేశమే స్వర్గమగును
      కరుణ జూడుమ శ్రీరామ పరమపురుష!

15.వనముపులకించినీరాక వరమెయనుచు
      పుష్పసంశోభితమ్మయి మోదమందె
      సర్వమున నీవె నీలోనె సర్వముండు
      కరుణ జూడుమ శ్రీరామ పరమపురుష!

16.రాక్షసాళికి గుండెలు రాలిపోవ
      నీదు రూపంబు కనిపించు నిశ్చయముగ
      రావణాంతక! కోసల రామచంద్ర!
      కరుణ జూడుమ శ్రీరామ పరమపురుష!

17.రక్షకుడవైన నీకెప్డు లక్ష్మణుండు
      రక్షగనునుండు చోద్యమ్ము రామచంద్ర!
     నటనజూపి, చేయింతువు నలిననేత్ర!
     కరుణ జూడుమ శ్రీరామ పరమపురుష!

18.పరమయోగులు, శాపాల బడినవారు
      చక్కనైనట్టి దర్శన స్పర్శలబ్బి
      మోక్షమార్గంబు నందిరి పుణ్యపురుష!
      కరుణ జూడుమ శ్రీరామ పరమపురుష!

19.కూర్మి బహువిధ వంటల గుహుడు బంప
     లలిత పదముల బల్కి తిరస్కరించి
     కందమూలు దినినట్టి చందురుండ!
     కరుణ జూడుమ శ్రీరామ పరమపురుష!

20.నవల చేయుదువేమొ నా నావ యనుచు
     పాదధూళిని కడుగంగ వరముపొంది
     గుహుడు కడిగెను గంగతో కూర్మిదనర
     కరుణ జూడుమ శ్రీరామ పరమపురుష!

21.జనన మరణాల భయమది సమసిపోవు
     వార్ధకపు భీతి నరులను వదలి చనును
     నీదు చరితంబు పఠియింప నిర్మలాత్మ!
     కరుణ జూడుమ శ్రీరామ పరమపురుష!

22.కల్పవృక్షంబు సేవింప కలుగుఫలము
     రామనామంబు జపియింప రమ్యమగును
     మునుల పలుకులు నిజములై మోక్షమిడును
     కరుణ జూడుమ శ్రీరామ పరమపురుష!

23.గౌతముని భార్య శిలవోలె కాననుండ
     పాదస్పర్శకు మారెను పడతిగాను
     శాపములుబాప నినుమించు చతురులెవరు?
     కరుణ జూడుమ శ్రీరామ పరమపురుష!

24.పరశురాముని కోర్కెమై ప్రజ్ఞజూపి
     విష్ణుధనువును వంచిన వేదవేద్య!
     నీవె విష్ణువు విష్ణువే నీవుగావె?
     కరుణ జూడుమ శ్రీరామ పరమపురుష!

25. దైవికములను బాటింప ధర్మమనుచు
      రాజ్యపాలన వీడిన రాఘవేంద్ర!
      సాటి యెవరయ్య నీకిల సహనమందు?
      కరుణ జూడుమ శ్రీరామ పరమపురుష!

26.కైక ద్రోహంబు జేసిన కనలకుండ
     తల్లిప్రేమను జూపిన ధర్మమూర్తి
     రాగమయ భావనారూప రమ్యగుణుడ!
     కరుణ జూడుమ శ్రీరామ పరమపురుష!

27.తల్లి కౌసల్య దీవనల్ తలనుదాల్చి
     పాదపద్మాల ప్రణమిల్లి ప్రణతులిడుచు.   
     మాతృప్రేమను బంచిన మహితయశుడ!
     కరుణ జూడుమ శ్రీరామ పరమపురుష!

28.వనములకు వత్తు నేనన్న జనని గాంచి
     భర్తృసేవయె భాగ్యంబు భార్యకెపుడు
     వలదు వలదన్న సద్గుణ వారసుండ!
     కరుణ జూడుమ శ్రీరామ. పరమపురుష!

29.భర్తృసేవలె ముఖ్యంబు భార్యకనుచు 
      పడతిసీతయె యనుమతి వడసె నాడు
      ధర్మబద్ధపు బల్కుల దనియుసామి
      కరుణ జూడుమ శ్రీరామ పరమపురుష!

30.కానలకునేగు తరుణాన కాన్కలెన్నొ
      భూరిదానాల పేరున భూసురులకు
     ధనము గోవుల నొసగిన త్యాగధనుడ!
      కరుణ జూడుమ శ్రీరామ పరమపురుష!

  31.పౌరులెల్లరు నీవెంట పరుగులిడగ
      సహనగుణమున వారించి సాగివనికి
      ప్రియము నయమును జూపిన ప్రేమమూర్తి!
      కరుణ జూడుమ శ్రీరామ పరమపురుష!

32.లక్ష్మణుడు పర్ణశాలను లక్షణముగ
      చిత్రకూటాన నిర్మింప శ్రేయమనుచు
      సోదరుని మెచ్చు పరమాత్మ!సుగుణశీల!
      కరుణ జూడుమ శ్రీరామ పరమపురుష!

33.గారవృక్షంబు నీడన కాంతసీత
      తోడ, ననుగు తమ్మునితోడ,గూడియున్న
      సకల జగదీశ! మాధవ!సారసాక్ష!
      కరుణ జూడుమ శ్రీరామ పరమపురుష!

34.చిత్రకూటంపు పరిసర చిత్రములను
     సాధ్విసీతకు జూపింప సంతసమున
     ఉవిద భావించె వనము నయోధ్యయనగ
     కరుణ జూడుమ శ్రీరామ పరమపురుష!

35.ప్రబల సేనతో భరతుడు వనికిరాగ
     రణమునకె వచ్చె వారన్న లక్ష్మణుగని
     ప్రేమభావంబు దెలిపిన విజ్ఞతముడ!
     కరుణ జూడుమ శ్రీరామ పరమపురుష!

36.అమ్మ కైకకు నెయ్యవి హ్లాదమగునొ
      మరువకుండుమ వాని సుమంత్ర! యనుట
      నీదు సంస్కారవంతపు నెమ్మిగాదె!
      కరుణ జూడుమ శ్రీరామ పరమపురుష!

37.సత్యమే రాము బలమని చాటినాడు
      కౌశికుండు నాటి సభను, కనులయెదుట
     నట్టి పలుకులు నిజమయ్యె నమలచరిత!
     కరుణ జూడుమ శ్రీరామ పరమపురుష!

38.పాలనములోని మెళుకువల్ భరతునకును
     చెప్పి యాశీస్సులందించు స్నిగ్ధహృదయ
     నిండు ప్రేమను జూ పింప నీకె చెల్లు
     కరుణ జూడుమ శ్రీరామ పరమపురుష!

39.భరతు కోరికమేరకు పాదుకలను
     పాలనముజేయ నిచ్చిన ప్రాజ్ఞతముడ!
     భ్రాతృ ప్రేమకు నీవెగా పరమసాక్షి
     కరుణ జూడుమ శ్రీరామ పరమపురుష!

40.సేవలందించు వారల చిన్నచూపు
     చూడవలదంచు ప్రియమైన సోదరునకు
     చెప్పిపంపిన సద్గుణ! క్షేమకరుడ!
     కరుణ జూడుమ శ్రీరామ పరమపురుష!

41.మునులకండదండగ నుండి మోదమిడగ
     దండకారణ్యమున నీవు తపసివోలె
     చేరినావయ్య రాజస చిత్తమలర
     కరుణ జూడుమ శ్రీరామ పరమపురుష!

42.వేద మంత్రాల ఘోష పావిత్ర్యమంది
     దండకారణ్యమంతయు ధన్యమగుట
     బ్రహ్మలోకంబుగా మారె భానువంశ!
    కరుణ జూడుమ శ్రీరామ పరమపురుష!

43.మునులు మిముగాంచి వివశులై మురిసిపోయి
     రెప్పవేయుట మరచి వారిహమునందె
     యనిమిషులెయైరి నిజము మహాత్మ!నాడు. 
     కరుణ జూడుమ శ్రీరామ పరమపురుష!

44. శశి నిశిని మ్రింగి  వెల్గుల జల్లినట్లు
      రామచంద్రుడ!నీవును రక్కసులను
      జీల్చి మునుల చీకట్లను జిదిమినావు. 
      కరుణ జూడుమ శ్రీరామ పరమపురుష!

45. ఆ విరాధుండు సీతమ్మ నాక్రమింప
      నాగ్రహంబున నాతని యంసములను
      నరికి శాపంబు వాపిన నలిననేత్ర!
      కరుణ జూడుమ శ్రీరామ పరమపురుష!

46."వల్కలంబులు దాల్చియు పగయెలేని 
      రక్కసులజంప బాడియె రామచంద్ర!"
      యనిన సీతకు "బ్రతినయె" యన్న ధీర!
      కరుణ జూడుమ శ్రీరామ పరమపురుష!

47.కామపరవశ శూర్పణఖ మిముజూచి 
     పరవశించి కోర్కె దెలుప వలదటంచు
     ధర్మబోధనుజేయు సద్ధర్మమూర్తి!
     కరుణ జూడుమ శ్రీరామ పరమపురుష!

48.క్రూర ఖరదూషణాదుల గూల్చివైచి 
     మునుల సంతోషపెట్టుట ముఖ్యమనెడు
     శిష్టజనులను గాచు విశిష్టమూర్తి!
     కరుణ జూడుమ శ్రీరామ పరమపురుష!

49.ఉర్వి నానాటి స్థితులెల్ల నూహజేసి
     తనకు విజయంబు వచ్చుట తథ్యమనుచు
     శకునములజూచి చెప్పెడు శాస్త్రవేత్త!
     కరుణ జూడుమ శ్రీరామ పరమపురుష!

50.నియమబద్ధపు మనుగడ నేర్పుమీర
     చేసి చూపించు నీదివ్య చిత్తమెన్న
     శక్యమేరికి నగునయ్య శ్యామలాంగ!
     కరుణ జూడుమ శ్రీరామ పరమపురుష!

51. రేడు లంకేశు నాజ్ఞ మారీచుడపుడు
      స్వర్ణమృగముగ మారెను సాయమిడగ
      మరణమూహించె నీచేతి శరము చేత
      కరుణ జూడుమ శ్రీరామ పరమపురుష!

52. సీత హరియించు యోచన చేటుదెచ్చు
      రాజ! నీకు నాకును మన లంకకనుచు
      చెప్పు మారీచు నేరీతి జేసినావొ?
      కరుణ జూడుమ శ్రీరామ పరమపురుష!

53. లలన సీతమ్మ యందాల రాశియగుట
      మీరు సద్ధర్మ లోకైక వీరులగుట
      శూర్పణఖకు రావణున కసూయపుట్టె
      కరుణ జూడుమ శ్రీరామ పరమపురుష!

54. సాయమొనరింపకున్నను చత్తువన్న 
      రావణునిచే మరణము నిరాకరించి
      నీదు బాణాగ్ని కెరయౌట మోదమనియె
      కరుణ జూడుమ శ్రీరామ పరమపురుష!

55. మంచి చెప్పిన మారీచు మాటవినక
      మూర్ఖ లంకేశుడప్పుడు మునిగమారి
      సీత గీత దాటించి విజేతయయ్యె
     కరుణ జూడుమ శ్రీరామ పరమపురుష!

56. పంచవటిలోని సీతకు భద్రమిడగ
      లక్ష్మణుని బెట్టితివి నీవు రఘుకులేంద్ర!
      మైదుగాండ్రైన రాక్షస మాయలెఱిగి
      కరుణ జూడుమ శ్రీరామ పరమపురుష!

57. వింత మృగమైన మారీచు వేటకొఱకు
      పరుగులెత్తితివౌర! నీవెఱుక గలిగి
      కర్మఫలమును జూపింప కర్తవగుచు
      కరుణ జూడుమ శ్రీరామ పరమపురుష!

58. గీతగీసెను లక్ష్మన్న సీతకొఱకు
      గేస్తు ధర్మమ్ము పాటింప గీతదాటె
      ఇదియె యదనంచు వచ్చె లంకేశుడపుడు
      కరుణ జూడుమ శ్రీరామ పరమపురుష!

59. ధర్మచింతనాకలిత సీతమ్మ తల్లి
       కర్మబంధాన జిక్కెను కాలవశత!
       దాని నిజమని చాటగ దగిలె వలను
       కరుణ జూడుమ శ్రీరామ పరమపురుష!

60. సీత చెఱపట్టదలచిన ఘాతకుండు
      నీశు భక్తుడెయైన లంకేశు డపుడు
      వామహస్తాన కేశాల బట్టిమెలిచి
      దక్షిణపు హస్తమున గాళ్ళు తనువు బట్టె
      కరుణ జూడుమ శ్రీరామ పరమపురుష!

61.మానవాంగన కైవడి చాన సీత
     లక్ష్మణుని వేడె శ్రీరాము రక్షకొఱకు
     వినని మరదిని నిందించె వివిధ గతుల
     కరుణ జూడుమ శ్రీరామ పరమపురుష!

62.పడతి కోపాన కఱకుగా పలుకనిమ్ము
     వదలి వచ్చుట నీకెట్లు పాడియనుచు
     ననుగు దమ్ముని గోపించు నమరవంద్య!
     కరుణ జూడుమ శ్రీరామ పరమపురుష!

63.గిరులు, తరులార!నదులార! ధరణిజాత
     కానవచ్చుట లేదిట; కరుణతోడ
     మీరు జూచిన దెల్పుడీ మేలుమరువ
     కరుణ జూడుమ శ్రీరామ పరమపురుష!

64.సర్వ దేవతలార!నా సాధ్వి సీత
     నాకు దక్కకున్నను పదునాల్గు లోక
     ములను దహియింతు ననుశూర!కలతవిడుమ
     కరుణ జూడుమ శ్రీరామ పరమపురుష!

65.మాత జాడను దెల్పుచు మరణమంద
     నా జటాయువున్ ప్రేమమై యగ్నిగాల్చి
     మోక్షమిచ్చిన ప్రభువును మ్రొక్కుదెపుడు
     కరుణ జూడుమ శ్రీరామ పరమపురుష!

66.ఆ "కబంధుడు"దరిజేర నంసములను
     నరికి దహనముంజేయగ ప‌రమప్రీతి
     గెలుపు సూచకమనెను "సుగ్రీవ"మైత్రి
     కరుణ జూడుమ శ్రీరామ పరమపురుష!

67.జ్ఞాని యా "కబంధుని"మాట మానితమని
     ప్రేమజూపించి చేయ కపీశమైత్రి
     జయము చేకూరె మీకట శౌర్యధనుడ!
     కరుణ జూడుమ శ్రీరామ పరమపురుష!

68.భావి మార్గమ్ము సూచించి భద్రమనియె
      నా "కబంధుడు" జ్ఞానియై మీకునపుడు
      కీశ శ్రేష్ఠుండు గలసె "సుగ్రీవు"డనగ
      కరుణ జూడుమ శ్రీరామ పరమపురుష!

69.స్వామి! తనకడకేతెంచ శబరి తనిసి
     దివ్య దర్శన మంచును తీపితీపి
     కందమూలాల నర్పించె గాంక్షదీర
     కరుణ జూడుమ శ్రీరామ పరమపురుష!

70.దివ్యదర్శన మాత్రాన దివికినేగె
     "శబరి"నామాఖ్య సద్భక్త సాధువనిత
      పూర్వజన్మల పుణ్యాన పొందెఫలము
      కరుణ జూడుమ శ్రీరామ పరమపురుష!

71. మృగము లిచ్చిన గుర్తుల మెల్పువలన..(మెల్పు..నడిపించు)
      దక్షిణ దిశకు నీవేగ తత్  క్షణమున
      అమ్మ నగలమూటను గననయ్యె నచట
      కరుణ జూడుమ శ్రీరామ పరమపురుష!

72. రాక్షసాధముడైనట్టి రావణుండు
      దొంగిలించగ సీతను దుష్టుడనుచు 
      చీల్చి చెండాడు ప్రతినను జేసినావు
      కరుణ జూడుమ శ్రీరామ పరమపురుష!

73. విరహవేదన సీతను వెదకుచుండ
      యతిగ కనిపించి డాసెను హనుమనాడు
      క్లిష్ట దశలోన నున్న సుగ్రీవునకును
      మేలు గల్పింతునని వరమిచ్చినావు
      కరుణ జూడుమ శ్రీరామ పరమపురుష!

74. హనుమ భుజములపై నెక్కి హాయిగాను
      రాజు సుగ్రీవు జేరిన రఘుకులేశ!
      అగ్నిసాక్షిగ మిత్రత్వ మమరుకతన
      వాలి బరిమార్తు నంటివి భయమునుడిపి
      కరుణ జూడుమ శ్రీరామ పరమపురుష!

75. వణకి పోవుచు కపిరాజు వాలి బలము
      జెప్పి యభయముంగోరె తా శిరము వంచి
      మాత జాడను గనగ సమ్మతిని దెలుప
      సంతసంబాయె నిర్వురి పంతములకు
      కరుణ జూడుమ శ్రీరామ పరమపురుష!

76. కాలిగోటను దుందుభి కాయమెత్తి
      చిమ్మినావట సుగ్రీవు నెమ్మికొఱకు
      సప్త సాలమ్ములను గొట్టి శరముతోడ
      సాటి యెవ్వరు లేరంచు చాటినావు
      కరుణ జూడుమ శ్రీరామ పరమపురుష!

77. వాలి సుగ్రీవులిర్వురి పోరులోన
      వాలి వదనంబు సుగ్రీవు వదనమేదొ
      వేరు కనలేక వాలిని విడిచినావు
      కరుణ జూడుమ శ్రీరామ పరమపురుష!

78. వాలి రూపంబు గుర్తించ మాలనొకటి
      నీదు మిత్రుని గళమున నిల్పియపుడు
      చెట్టు చాటుగ వాలిని జీల్చివైచి
      మాట నిల్పుకొన్నట్టి సుమతివి నీవు
      కరుణ జూడుమ శ్రీరామ పరమపురుష!

79. వాలి ప్రశ్నింప తగినట్టి వరుసలోన 
      కారణంబులు చూపిన ఘనుడవీవు
      ధర్మదూరుల కియ్యదె దారియనుచు
      కరుణ జూడుమ శ్రీరామ పరమపురుష!

80. తనను సైతము జంపగ తారకోర
      కీశనాథు చావునకు సుగ్రీవు డడల
      వారి నోదార్చి సంతృప్తి పఱచినావు
      కరుణ జూడుమ శ్రీరామ పరమపురుష!

81. సీత కోరగ నీదివ్య పూతచరిత
      హనుమ చెప్పగ నాతల్లి హ్లాదమందె
      స్వచ్ఛమైనట్టి ప్రేమకు సాక్షిమీరు
      కరుణ జూడుమ శ్రీరామ పరమపురుష!

82. అవనిజను జూడ నేగెడు హనుమకపుడు 
      "రామముద్రిక"నిడినట్టి రఘుకులేశ!
      మేలిమైనట్టి గురుతౌచు మేలుజేసె
      కరుణ జూడుమ శ్రీరామ పరమపురుష!

83. ముదిత సీతను తనదైన భుజముపైన
      నెక్కు మనినట్టి హనుమకు చక్కనైన
      పరమ పావిత్య్ర ధర్మాల బల్కినట్టి
      లోకమాతకు బతివైన శోకనాశ!
      కరుణ జూడుమ శ్రీరామ పరమపురుష!

84. అమ్మ యున్నట్టి యునికిని  హనుమజెప్ప
      నీదు మనమొకటియె కాదు నిఖిల జగతి
      సంతసించెను పరమాత్మ! సారసాక్ష!
      కరుణ జూడుమ శ్రీరామ పరమపురుష!

85. అతివ "చూడామణిని"నాడు హనుమకిడుచు
      నీవు రాకున్న ప్రాణాలు నిలువవనెడు 
      తల్లి కష్టమ్ము నెఱిగిన ధర్మమూర్తి! 
      కరుణ జూడుమ శ్రీరామ పరమపురుష!

86. "కాక"నామక దనుజుండు కఠినరీతి
      మాంసముంగోరి సీతను హింసపెట్ట
      "బ్రహ్మ" నామకాస్త్రంబును వదలినట్టి
      యస్త్ర శస్త్ర విశారద! యసురహంత!
      కరుణ జూడుమ శ్రీరామ పరమపురుష!

87.చండ "కాకాసురుండ"టు సాంద్రతరపు
     టస్త్రమును దప్పుకొనలేక అంజలించి
     శరణువేడగ కాచిన శౌర్యమూర్తి! 
     కరుణ జూడుమ శ్రీరామ పరమపురుష!

88.దనుజునే కోరుమంటివి తగిన శిక్ష
      ‘‘దక్షిణపు నేత్రము’’ను కాకి తాకుమనియె
     అమిత వేగాన దొల్చె బ్రహ్మాస్త్రమపుడు
     కరుణ జూడుమ శ్రీరామ పరమపురుష!

89.నిన్ను సేవించు కోరికిన్ నిండు జీవి
      తమును పణముంచె సౌమిత్రి తనకుదాను
      అన్నదమ్ముల వాత్సల్య మన్న మీదె!
      కరుణ జూడుమ శ్రీరామ పరమపురుష!

90. చంపదగినట్టి శత్రువు శరణువేడ
      దయను జూపుచు గాచెడు ధార్మికుండ!
     నిన్ను బోలిన దైవంబు నెన్న; కనము
     కరుణ జూడుమ శ్రీరామ పరమపురుష!

91. వారధిని దాటి సీతమ్మ వైనమరసి
      హర్షమిడినట్టి సద్భక్త హనుమకపుడు
      కౌగిలింతను ప్రియమార కాన్కపగిది
      నిచ్చి యానందపఱచిన సచ్చరిత్ర!
     కరుణ జూడుమ శ్రీరామ పరమపురుష!

92. లెంకలందరు పోరుకై లంకజేర 
      పథము నీయని యుదధికి భయముగొల్ప
      బ్రహ్మ నామకాస్త్రంబును వదలినావు
      భీతిజెందిన సంద్రము వేడుకొనగ
      రక్ష కల్పించినాడవు శిక్ష మాని
      కరుణ జూడుమ శ్రీరామ పరమపురుష!

93. ఐదు దినముల వ్యవధిలో నమరజేసె
      "నలుడు"వారధి నత్యంత తెలివిగాను
      రామ సేనయె ముదమున లంకజేరె
      కరుణ జూడుమ శ్రీరామ పరమపురుష!

94. ప్రథమ చర్యగ "నంగదు"బంపినావు
      రాయబారంబు నెఱపగ లంకకపుడు
      రాజధర్మంబు నీసొత్తు రఘుకులేశ!
      కరుణ జూడుమ శ్రీరామ పరమపురుష!

95. ఈప్సితము మీర నీకు మహేంద్రుడపుడు 
      పంపె తేరును మాతలిన్ భద్రమఱసి
      నీదు శక్తికి నిల్వ ప్రమాదమంచు 
      తలచి రావణుని రథమా వలకునేగె
      కరుణ జూడుమ శ్రీరామ పరమపురుష!

96. చింతపడునట్టి సమయాన జేరబిలచి
      ముని"యగస్త్యుడు"బోధించె మోదమలర
      భక్తి "నాదిత్యహృదయమా"శక్తి వలన
      జయము చేకూరె నాడటు జానకీశ!
      కరుణ జూడుమ శ్రీరామ పరమపురుష!

97. తఱుగుచుండిన రావణు తలలు మఱల
      మొలచుచుండగ నిరతంబు కలతజెంద
      నీవు నేర్చిన "బ్రహ్మాస్త్ర"మిపుడు వాడు
      మనుచు బలికెను "మాతలి"దనుజహారి!
      కరుణ జూడుమ శ్రీరామ పరమపురుష!

98. "మాతలి"పలుకులకు నీవు మన్ననిడుచు
      "బ్రహ్మ"నామకాస్త్రంబును వదలిపెట్ట
       ధర్మ ఘాతకు దశకంఠు తలలు దఱుగ
       విజయమందెను ధర్మంబు వేదవేద్య!
       సంతసించిరి లోకాల సజ్జనాళి
       కరుణ జూడుమ శ్రీరామ పరమపురుష!

  99.సుగుణ మణి "విభీషణుడు" తా సోదరునకు
       దహన సంస్కారములనెల్ల సహనమునను
       నీదు మాటకై చేసెను నియతితోడ
       పేగు బంధమ్ము తెగిపోయి మూగవోయె
       కరుణ జూడుమ శ్రీరామ పరమపురుష!

100. రాజుగ "విభీషణుంజేసె లక్ష్మణుండు
        అన్నమాటను జెల్లించి మన్ననిడుచు
        ముదముజెందెను లోకాలుభూరిగరిమ
        కరుణ జూడుమ శ్రీరామ పరమపురుష!

101. వేదవతిని పల్లకిలో "విభీషణుండు" 
         పంప, కాలి నడకన దా బరవశించి
         నిన్ను జేరెను ముదమార సన్నుతాంగ! 
        సీతదర్శన భాగ్యంబు చేతమలరె
        కరుణ జూడుమ శ్రీరామ పరమపురుష!

102. నీవు కఠినంపు బల్కుల నిందవేయ 
        "సీత సాధ్వియే గాక పునీత" యనుచు
         నగ్నిదేవుండు దెల్ప మహానుభావ!
         స్వీకరించితివానాడు శ్రేయమనుచు
         కరుణ జూడుమ శ్రీరామ పరమపురుష!

 103.ధరణిజను నిన్ను దీవించె "దశరథుండు" 
         స్వర్గముననుండి వచ్చి తా సంబరాన
         సంతసంబును బొందిరి సాధుజనులు
         కరుణ జూడుమ శ్రీరామ పరమపురుష!

104. పుష్పకంబున మీరటు పుణ్య భరతు
        జేర పాదుకల దొడిగి హారతిచ్చి
        కోసలాధిపు జేసెను కోరి నిన్ను
        నీదు పట్టాభిషేకంబు మోదమాయె
        కరుణ జూడుమ శ్రీరామ పరమపురుష!

105. మంగళంబనిరి మునులు, మంగళమనె
         సర్వ దేవతలు, శుభమస్తనిరి ఋషులు
         రాముడగు నీవు విష్ణువై; రమణి సాధ్వి
         సీత లక్ష్మియై హరిపురి చేరినంత!
         కరుణ జూడుమ శ్రీరామ పరమపురుష!

106. మనసు పరవశమందగ మధురచరిత
        రచనజేసితి నీపైన రాగముంచి
        ఆరుకాండము లందలి తీరులెఱిగి
        పూర్తిజేసితి లక్ష్యమ్ము బుధులు మెచ్చ
        కరుణ జూడుమ శ్రీరామ పరమపురుష!

107. కరుణజూపించి నన్నిట గాచుకతన
        నీదు నామంబు స్మరియించి నిర్మలాత్మ! 
        నూరు పైబడు పద్యాల నూహజేసి
        పాదపద్మాల చెంతను బఱచినాను
        కరుణ జూడుమ శ్రీరామ పరమపురుష!

108. శతకముననున్న సద్భావ సరళి యెల్ల
        రామ ప్రేరితమై చనె రమ్యమలర
        దొసగులున్నను నాయవి కసరవలదు
         సూచనలనిడ శ్రద్ధగ జూచుకొందు
         కరుణ జూడుమ శ్రీరామ పరమపురుష!

109. రాగమును జూపి "శ్రీ జయరామశర్మ" 
        శతకమందలి దొసగుల సౌమ్యదృష్టి
        శిష్టమొనరించె సతము విశిష్ట రీతి
        ధన్యవాదాలు మిత్రమా! మాన్యచరిత!
        కరుణ జూడుమ శ్రీరామ పరమపురుష!

110. పొన్నెకంటి వంశ బుధుడు "పూర్ణచంద్ర
         శేఖరు సుతుడ! జ్ఞానాన జిన్నవాడ!
         "సూర్యనారాయణాఖ్యుండ!"సుజనహితుడ! 
         ఆశిషంబుల నాశింతు నాప్తులార!
         కరుణ జూడుమ శ్రీరామ పరమపురుష!

111. శ్రేయమంచును సతము నాశీస్సులిడెడు
         పితృదేవుల కంకితం బిత్తు నేను
         పరమపురుషుని శతకంబు శరణుగోరి
         భావి జీవితమంతయు తావిగలుగ!
        
                        మంగళం మహత్....ది.19.06.2021.